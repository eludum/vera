ONUNLA SÖYLER  

Durmaz gözüm ağlar oldu    
Yatmaz dilim söyler oldu    
Sedalar içime doldu    
O'nunla söyler giderim.       

Ben dost için yanar idim    
Sevdalara dalar idim    
Kalp içinde arar idim    
O'nunla söyler giderim.       

Ömür verdim yollarına    
Can bağladım tellerine    
Ümitvarım Rahmetine    
O'nunla söyler giderim.       

Bu davanın özü belli    
Söyleyenin dili ballı    
İhlaslı söyleyen kârlı    
O'nunla söyler giderim.       

Diliyorum candan gelsin    
Can sözü benliği alsın    
Safice bir halim kalsın    
O'nunla söyler giderim.       

Her halimi Hak biliyor    
Bazen ilhamlar veriyor    
Can içimde O söylüyor    
O'nunla söyler giderim.       

Bu böyle olur mu deme    
Zahir hoca tan eyleme    
Gir kalbine seyran eyle    
O'nunla söyler giderim.       

Kemâl böyle söyler oldu    
Hem nefsini bilir oldu    
İki gözüm yaşla doldu    
O'nunla söyler giderim.