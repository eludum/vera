DİVANE EYLER       

Pervaneler gibi döndür    
Sevdan ile gönlüm yandır    
Şu bizi ölmeden öldür    
Divane eyle yolunda.       

Ruhum aslını istiyor    
Hastadır görmek istiyor    
Bu tende karar etmiyor    
Divane eyle yolunda.       

Sevdan ciğerimi dağlar    
Şu gözlerim durmaz ağlar    
Beni sevgiliye bağlar    
Divane eyle yolunda.       

Başa gelenler çekilir    
Muhabbet kalbe ekilir    
Gelir karşına dikilir    
Divane eyle yolunda.       

Ayaksız, vücutsuz gelir    
Can gözüne ziya verir    
Açılan göz O'nu görür    
Divane eyle yolunda.       

Gönlünü garip eylesin    
İçinde haşyet bulursun    
Nice arzuhal verirsin    
Divane eyle yolunda.       

Dertlerimi sıralarım    
Cananımı arzularım    
Şevki sardı inilerim    
Divane eyle yolunda.       

Bu derde düştüm yanarım    
Arzuhaller sıralarım    
Kemâl aslımı ararım    
Divane eyle yolunda.