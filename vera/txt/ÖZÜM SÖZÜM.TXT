ÖZÜM SÖZÜM    

Bütün canların özüsün    
Sen güzeller güzelisin    
Şu varlığımın sırrısın    
Özüm sözüm senden gelir.       

Her varlığın güzelisin    
Her canların ezelisin    
Şu özümde kaynayansın    
Özüm sözüm senden gelir.       

Şu dilimin dermanısın    
Şu gözümdeki ferimsin    
Can içinden ses verensin    
Özüm sözüm senden gelir.       

Gören gözler senden geldi    
Ten içine sırlar doldu    
Bulanlar kalbinde buldu    
Özüm sözüm senden gelir.       

Kulağımdaki duygumsun    
Elimdeki kuvvetimsin    
Tenim içinde gevhersin    
Özüm sözüm senden gelir.       

Şu tenimi zırh eyledin    
Varlığından zerre verdin    
Bununla aslıma erdim    
Özüm sözüm senden gelir.       

Bu Kemâl'ın dermanısın    
Can içinde seyranısın    
Her zerrede var olansın    
Özüm sözüm senden gelir.