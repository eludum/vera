İMTİHAN     

Düştüm bu yollara çile çekerim    
Ağlarım sızlarım haller perişan    
Nicelerin çektin imtihanlara    
Ağlarım sızlarım haller perişan.       

Adem babamızı cennetten aldın    
Ah-u figan ile dünyaya saldın    
Yeryüzünde kırk yıl O'nu ağlattın    
Ağlarım sızlarım haller perişan.       

Halil'ini ateşlere attırdın    
Nemrut belasını başına sardın    
Lütfunla ateşi gülşen eyledin    
Ağlarım sızlarım haller perişan.       

Eyüp peygambere hastalık verdin    
Saldın kurtlarını eza eyledin    
Evlat iyalini helak eyledin    
Ağlarım sızlarım haller perişan.       

Zekeriyya peygamberi biçtiler    
Hızarın dişinde şehit ettiler    
Kanları akarken zikir ettiler    
Ağlarım sızlarım haller perişan.       

Yunus peygamberi denize attın    
Emredip balığa O'nu yutturdun    
Balığın karnında zikir ettirdin    
Ağlarım sızlarım haller perişan.       

İki cihan serverine nettiler    
O'nun yollarına diken attılar    
En sonunda dişin şehit ettiler    
Ağlarım sızlarım haller perişan.       

Nedir bu hikmetin kimse bilemez    
Senin hikmetinden sual edilmez    
Hakk'ın sevdiğinde çileler bitmez    
Ağlarım sızlarım haller perişan.       

Hakk'ın dostlarının derdi dinmez ki    
Hangisini saysam çile bitmez ki    
Bu aciz kemâl'in ahı dinmez ki    
Ağlarım sızlarım haller perişan.