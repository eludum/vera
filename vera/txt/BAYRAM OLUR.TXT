BAYRAM OLUR 

Sular gibi çağlatırsan
Verip aşkı ağlatırsan
İman ile dolatırsan
İki cihan bayram olur.       

Bülbül gibi zar edersen
Gül bahçesin yer edersen
Murşidi önder edersen
İki cihan bayram olur.       

Düşersen cana arzuyu
Versen kalbime duyguyu
Soyup alırsın benliği
İki cihan bayram olur.       

Can bahrine daldırırsan
Nurun verip kandırırsan
Kalpte seni buldurursan
İki cihan bayram olur.       

Güvenme fani varlığa
Bir gün varırsın divana
Gösterir didarı sana
İki cihan bayram olur.       

Senin sevdan akıl alır
Sanma akıl başta kalır
Kuluna hitabı gelir
İki cihan bayram olur.       

Kemâl bu sözleri söyler
Özünü Mevlâ'ya bağlar
Durmaz ta özünden ağlar
İki cihan bayram olur.